{"link": "https://www.jagran.com/uttarakhand/dehradun-city-13484849.html", "text": "राज्य ब्यूरो, देहरादून: मुख्यमंत्री हरीश रावत ने उत्तराखंड में रेशेदार व्यावसायिक फसलों का कुछ स्थान चयनित कर पायलट प्रोजेक्ट के तहत उत्पादन प्रारंभ करने के निर्देश दिए। उन्होंने कहा कि पंतनगर, भरसार व अल्मोड़ा कृषि विश्वविद्यालय आपस में समन्वय स्थापित कर इसके लिए खेती की नई तकनीक खोज उनका प्रचार प्रसार करे। साथ ही, कृषि निदेशक को इनकी खेती के लिए नियमावली बनाकर प्रस्तुत करने के निर्देश भी दिए। \n बीजापुर अतिथि गृह में पर्वतीय ग्रामीण क्षेत्रों में रेशेदार फसलों की कास्तकारी की समीक्षा करते हुए मुख्यमंत्री ने उक्त निर्देश दिए। उन्होंने कहा कि पहाड़ के ग्रामीण क्षेत्रों में किसान जंगली जानवरों के भय से खेती से मुंह मोड़ रहे हैं। इससे हजारों नाली कृषि भूमि बंजर होने की वजह से किसानों के सामने आजीविका का संकट खड़ा हो रहा है। राज्य सरकार भीमल, कंडाली व भांग आदि रेशेदार व्यावसायिक फसलों के उत्पादन को बढ़ावा देने पर जोर दे रही है। \n सरकार का उद्देश्य बंजर हो रही भूमि को उपयोगी बनाकर खेतों की ओर बढ़ रहे चीड़ के जंगलों को नियंत्रित करना भी है। उन्होंने इसके लिए औद्योगिक संस्थानों के साथ इनके वेस्ट मैटीरियल के उपयोग के बारे में भी चर्चा करने को कहा। बैठक में सलाहकार डा. रेजा बोरहनी ने कहा कि रेशेदार फसल की खेती पर्वतीय क्षेत्रों के लिए बहुपयोगी व पर्यावरण की दृष्टि से भी लाभदायक है। इनकी खेती से कागज उद्योग, प्लास्टिक फाइबर, कास्मेटिक, वस्त्र उत्पादन, जैव ईधन, बंजर भूमि उन्मूलन, वनाच्छादित क्षेत्रों में समुचित सदुपयोग के लिए लाभकारी है। \n इससे निर्मित वस्तुओं की बाजार में मांग बढ़ी है। इससे बनने वाली प्लाई, भवन सामग्री वजन में नौ गुना हल्की व अधिक मजबूत है। बैठक में मुख्य सचिव शत्रुघ्न सिंह, अपर मुख्य सचिव डा. रणबीर सिंह, प्रमुख सचिव मनीषा पंवार, निदेशक कृषि गौरीशंकर आर्य आदि मौजूद थे। \n"}