{"link": "https://www.jagran.com/uttar-pradesh/jalaun-12850217.html", "text": "उरई, जागरण संवाददाता : भीषण गर्मी खेती किसानों के लिए आफत बन गयी है। किसानों को ¨चता फसलों की है। पानी न बरसने से खरीफ की फसल भी नष्ट होने की कगार पर पहुंच रही है। सोमवार को मुसमरिया गांव के दो किसान मुरझाई हुई तिल की फसल लेकर कलेक्ट्रेट पहुंचे और जिलाधिकारी को अपनी व्यथा बताई। उन्होंने कहा कि गर्मी के कारण तिल में पत्ती छेदक सूडी, अरहर में पत्ती लपेट सूड़ी तो लग ही रही है फसल भी मुरझाने लगी है। नहर आदि चलाकर पानी की व्यवस्था कराई जाये।\n सोमवार को ग्राम मुसमरिया के किसान जेंटर ¨सह व सत्य प्रकाश तिल की फसल लेकर कलेक्ट्रेट पहुंचे और जिलाधिकारी राम गणेश को फसल दिखाकर कहा कि पानी न बरसने से खरीफ की फसल बर्बाद हो रही है। तिल में पत्ती छेदक सूड़ी और अरहर में पत्ती लपेट सूड़ी लगने लगी है। पानी के अभाव में फसलें सूख रही हैं। इसको लेकर किसान परेशान हैं। नहर चलवाने के साथ ही खराब पड़े नलकूपों को भी ठीक कराया जाये ताकि फसल को बचाया जा सके। उन्होंने कहा कि किसान रबी की फसल का मारा हुआ है। भारी नुकसान हो चुका है अब किसान नुकसान झेलने की स्थिति में नहीं है। जिसको देखते हुए किसानों की राहत के लिए कुछ किया जाये। जिलाधिकारी ने आश्वासन दिया कि जो भी नलकूप खराब पड़े हैं उनको शीघ्र ही ठीक कराया जायेगा। साथ ही जो अधिकारी किसान समस्या की अनदेखी करेगा उसके खिलाफ कठोर कार्रवाई अमल में लाई जायेगी।\n"}