{"link": "https://hindi.news18.com/news/business/eight-entities-apply-for-banking-permits-rbi-releases-names-of-applicants-under-on-tap-licensing-of-universal-small-finance-banks-samp-3560036.html", "text": "नई दिल्ली. भारतीय रिजर्व बैंक (RBI) को ‘ऑन टैप’ यानी कभी भी लाइसेंस के लिए आवेदन करने के दिशानिर्देशों के तहत कुल 8 आवेदन मिले हैं. इसमें सभी प्रकार की सेवाएं देने वाले यूनिवर्सल बैंकों के लिए चार और स्मॉल फाइनेंस बैंक (SFB) के लिए चार आवेदन शामिल हैं. निजी क्षेत्र में यूनिवर्सल बैंकों और एसएफबी (Universal Banks and Small Finance Banks) को ऑन टैप लाइसेंसिंग के दिशानिर्देश क्रमश: एक अगस्त, 2016 और पांच दिसंबर, 2019 को जारी किए गए थे.\n\nयूनिवर्सल बैंक (Universal Banks)\r\nयूएई एक्सचेंज एंड फाइनेंशियल सर्विसेज, द रिपैट्रिएट्स कोऑपरेटिव फाइनेंस एंड डेवलपमेंट बैंक लि. (REPCO Bank), चैतन्य इंडियन फिन क्रेडिट प्राइवेट लि और पंकज वैश्य और अन्य ने ‘ऑन टैप’ लाइसेंसिंग दिशानिर्देशों के तहत यूनिवर्सल बैंक के लाइसेंस के लिए आवेदन किया है.\n\nस्मॉल फाइनेंस बैंक (Small Finance Banks)\r\nवहीं स्मॉल फाइनेंस बैंक (Small Finance Banks) के लिए ‘ऑन टैप’ दिशानिर्देशों के तहत वीसॉफ्ट टेक्नोलॉजीज प्राइवेट लि. (VSoft Technologies Pvt), कालीकट सिटी सर्विस कोऑपरेटिव बैंक लि., अखिल कुमार गुप्ता और द्वारा क्षेत्रीय ग्रामीण फाइनेंशियल सर्विसेज प्राइवेट लि. ने आवेदन किया है.\n\nये भी पढ़ें: Bank Privatisation को लेकर बड़ी खबर! ये दो सरकारी बैंक होंगे प्राइवेट, नीति आयोग ने दिया प्रस्ताव\n\r\nदिशानिर्देशों के अनुसार, यूनिवर्सल बैंक के लिए न्यूनतम चुकता वोटिंग इक्विटी पूंजी 500 करोड़ रुपये होनी चाहिए. ऐसे में हर समय बैंक का न्यूनतम नेटवर्थ 500 करोड़ रुपये होना चाहिए. एसएफबी के मामले में न्यूनतम चुकता वोटिंग पूंजी/नेटवर्थ 200 करोड़ रुपये होना चाहिए. यदि कोई शहरी सहकारी बैंक स्वैच्छिक रूप से एसएफबी के रूप में परिवर्तित होना चाहता है, तो नेटवर्थ की शुरुआती जरूरत 100 करोड़ रुपये है. इसे पांच साल में 200 करोड़ रुपये करने की जरूरत होगी."}