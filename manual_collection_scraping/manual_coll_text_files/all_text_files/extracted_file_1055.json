{"link": "https://navbharattimes.indiatimes.com/business/business-news/dionium-phosphate-fertilizer-becomes-seven-percent-cheaper-in-a-year/articleshow/77681295.cms", "text": "नयी दिल्ली, 21 अगस्त (भाषा) खेती-बाड़ी के इस्तेमाल के प्रमुख रासायनिक उर्वरक डाय-अमोनियम फॉस्फेट (डीएपी) का भाव एक साल में सात प्रतिशत कम हो कर 24,626 रुपये प्रति टन पर आ गया है। सरकार ने शुक्रवार को यह जानकारी दी। रसायन और उर्वरक मंत्री डी वी सदानंद गौड़ा ने एक बयान में कहा कि मंत्रालय ने पोषक तत्व आधारित सब्सिडी (एनबीएस) योजना के तहत सभी उर्वरकों के घरेलू उत्पादन और आयात की लागतों की गहन जांच शुरू की है। इस प्रभावी निगरानी प्रणाली के चलते उर्वरक कंपनियों ने अब स्वैच्छिक स्व-विनियामक तंत्र अपनाया है। बयान में कहा गया है कि कंपनियों ने पुनर्गैसीकृत तरल प्राकृतिक गैस (आरएलएनजी) के अंतर्राष्ट्रीय बाजार में सस्ता होने का लाभ किसानों को दिया है। आरएलएनजी का उपयोग डायस्टोनियम फॉस्फेट (डीएपी), अमोनियम सल्फेट और अन्य पी एवं के विनिर्माण में कच्चे माल के रूप में किया जाता है। गौड़ा ने बताया कि अगस्त 2020 के दौरान डीएपी का भाव घटकर 24,626 रुपये प्रति टन पर आ चुका है।अगस्त 2019 के दौरान यह 26,396 रुपये प्रति टन था। "}