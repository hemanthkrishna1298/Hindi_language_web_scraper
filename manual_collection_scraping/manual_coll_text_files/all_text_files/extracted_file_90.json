{"link": "https://economictimes.indiatimes.com/hindi/markets/commodities/news/banks-sanctioned-concessional-loans-of-rs-1-35-lakh-crore-for-1-5-crore-kisan-credit-card-holders/articleshow/78764674.cms", "text": "नई दिल्ली: वित्त मंत्रालय ने कहा कि बैंकों ने किसान क्रेडिट कार्ड योजना (केसीसी) से डेढ़ करोड़ किसानों को जोड़ा है और उनके लिए 1.35 लाख करोड़ रुपये के रियायती ऋण मंजूर किए हैं. मंत्रालय ने कोविड-19 संकट के दौरान 'आत्मनिर्भर भारत अभियान' के तहत इस योजना से 2.5 करोड़ किसानों को जोड़ने की घोषणा की थी. इसकी वजह संकट की घड़ी में किसानों को उनकी वित्तीय जरूरत पूरा करने में मदद करना और अर्थव्यवस्था में दो लाख करोड़ रुपये की ऋण सहायता डालना रही.\n\nवित्त मंत्रालय ने आधिकारिक बयान में कहा, ''बैंकों और अन्य संबधित पक्षों ने सही दिशा में किए निरंतर प्रयास कर सस्ती ब्याज दर पर ऋण उपलब्ध कराने के लिए मछली पालकों, पशु पालकों समेत 1.5 करोड़ किसानों को केसीसी जारी करने की उपलब्धि हासिल की है. \n\nइसे भी पढ़ें: \nपीएम किसान सम्मान निधि स्कीम 2020 लिस्ट में ऑनलाइन ऐसे चेक करें अपना नाम\n\nजारी किए गए सभी किसान क्रेडिट कार्डों के लिए खर्च की कुल सीमा 1.35 लाख करोड़ रुपये है.'' केसीसी योजना 1998 में शुरू की गई थी. इसका उद्देश्य किसानों को कृषि गतिविधियों के लिए बिना किसी बाधा के समय पर ऋण उपलब्ध कराना था.\n\nभारत सरकार किसान क्रेडिट कार्ड के तहत किसानों को ब्याज पर दो प्रतिशत की आर्थिक सहायता देती है और समय पर ऋण चुकाने वाले किसानों को तीन प्रतिशत की प्रोत्साहन छूट देती है. इस तरह केसीसी पर सालाना ब्याज दर चार प्रतिशत की आती है. सरकार ने किसानों के हित में बड़े कदम उठाते हुए 2019 में केसीसी में ब्याज़ दर में आर्थिक सहायता का प्रावधान शामिल करते हुए इसका लाभ डेयरी उद्योग समेत पशुपालकों और मछ्ली पालकों को भी देने की व्यवस्था सुनिश्चित की है. \n\nहिंदी में पर्सनल फाइनेंस और शेयर बाजार के नियमित अपडेट्स के लिए लाइक करें हमारा फेसबुक पेज. इस पेज को लाइक करने के लिए \nयहां क्लिक करें.\n\n\n"}