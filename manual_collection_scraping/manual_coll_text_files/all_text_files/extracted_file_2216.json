{"link": "https://www.zeebiz.com/hindi/india/community-biogas-plant-in-haryana-gobar-gas-plant-30479", "text": "\n\nहरियाणा (Haryana) में आने वाले दिनों में गांव की महिलाएं बायोगैस (Biogas) पर ही खाना बनाते नजर आएंगी. दरअसल, प्रदेश के उप-मुख्यमंत्री दुष्यंत चौटाला (Dushyant Chautala) ने हिसार (Hisar) के नया गांव में सामुदायिक बायोगैस प्लांट की दूसरी यूनिट का शुभारंभ किया है.\nदुष्यंत चौटाला ने हरियाणा के सभी 138 खंडों के एक-एक गांव में इसी तर्ज पर बायोगैस प्लांट (Gobar Gas Plant) लगवाए जाने की बात कही है. \nहिसार (Hisar) का नया गांव एक ऐसा गांव बन गया है जिसमें सामुदायिक बायोगैस प्लांट लगाकर गोबर गैस को पाइप लाइनों के माध्यम से हर घर तक पहुंचाया है. इस प्रोजेक्ट की कामयाबी को देखते हुए सरकार ने राज्य के सभी 138 खंडों के एक-एक गांव में बायोगैस प्लांट लगाने का फैसला किया है.\n\nउप मुख्यमंत्री दुष्यंत चौटाला ने उकलाना हलके के नया गांव में सामुदायिक बायोगैस प्लांट, सामुदायिक केंद्र व पशु अस्पताल का उद्घाटन किया.\nउन्होंने बताया कि इस गोबर गैस प्लांट से ग्रामीणों को सभी खर्च शामिल करके एक सिलेंडर जितनी गैस 300 रुपये से भी कम कीमत पर उपलब्ध होगी. इससे लोगों का एलपीजी गैस पर होने वाले खर्च में काफी कमी आएगी. इसके साथ ही बायोगैस प्लांट से गांव में रोजाना निकलने वाले गोबर का भी सही इस्तेमाल होगा.\nबायोगैस प्लांट योजना के लिए सरकार अनुदान भी देती है. हर राज्य का इसके लिए अनुदान की प्रक्रिया अलग-अलग है. हरियाणा में गोबर गैस प्लांट के लिए हरियाणा रिन्यूवल एनर्जी डवलपमेंट एजेंसी (HAREDA) में आवेदन करना होगा.\nबता दें कि केंद्र सरकार बॉयोगैस बनाने की तकनीक के नए प्रोजेक्ट को लागू कर रही है. तेल और गैस का आयात घटाने के लिए देश को बायोगैस सेक्टर में आत्मनिर्भर बनाना होगा.\nज़ी बिज़नेस LIVE TV देखें:\n\nकेंद्रीय पेट्रोलियम, प्राकृतिक गैस एवं इस्पात मंत्री धर्मेन्द्र प्रधान ने कहा कि केंद्र सरकार उत्तर प्रदेश में बायोगैस बनाने के 5,000 प्रोजेक्ट स्थापित करना चाहती है. यहां महिलाएं कंपनी बनाकर घरों व खेतों के कचरे और पराली से बायोगैस उत्पादन कर सकती हैं. केंद्र उनके द्वारा बनायी गैस को उचित मूल्य पर खरीदने को तैयार है.\n(रिपोर्ट- रोहित कुमार/हिसार)\n\n"}