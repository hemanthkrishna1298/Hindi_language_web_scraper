{"link": "https://www.jagran.com/himachal-pradesh/solan-13823275.html", "text": "जागरण संवाददाता, सोलन : डॉ. यशवंत सिंह परमार बागवानी एवं वानिकी विश्वविद्यालय नौणी के कीट विज्ञान विभाग के तत्वाधान में आयोजित पांच दिवसीय मधुमक्खी पालन प्रशिक्षण शिविर मंगलवार को संपन्न हुआ। शिविर में जनजातीय जिला किन्नौर के महिला व पुरुष किसानों ने भाग लिया। इन्हें विश्वविद्यालय के विज्ञानियों ने पांच दिन तक मधुमक्खी पालन संबंधी विभिन्न तकनीक का ज्ञान दिया गया। समापन समारोह पर विस्तार शिक्षा के निदेशक डॉ. केएस वर्मा बतौर मुख्य अतिथि शामिल हुए। उन्होंने प्रतिभागियों को सम्मानित करने सहित शिविर के प्रमाण पत्र भी वितरित किए।\n इस मौके पर अखिल भारतीय मधुमक्खी एवं परागणकर्ता शोध समन्वयक परियोजना डॉ. राजकुमार ठाकुर विशिष्ठ अतिथि के तौर पर पहुंचे थे, उन्होंने किसानों को मौन पालन के लिए सामग्री वितरित की। प्रशिक्षण शिविर में विज्ञानियों ने किसानों को परागण प्रबंधन, मधुमक्खी की प्रजातियों, उनका प्रबंधन, मधुमक्खी में लगने वाले कीट व रोग सहित अन्य विषयों पर जानकारी दी। इसके अलावा उन्हें मौन पालन के महत्व, लाभ व इस कार्य को आर्थिक तौर पर अपनाने वाले किसानों की सफल गाथाएं भी बताई। इस मौके पर परियोजना के समन्वयक डॉ. हरीश वर्मा, कृषि विज्ञान केंद्र शाखा के प्रधान वैज्ञानिक डॉ. राजेश्वर चंदेल, डॉ. अंजु खन्ना, डॉ. किरण राणा, डॉ. पीएल शर्मा, डॉ. अनिल सूद, डॉ. मीना व डॉ. सपना सहित अन्य मौजूद थे।\n"}