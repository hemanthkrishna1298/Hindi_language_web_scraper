{"link": "http://kavitakosh.org/kk/%E0%A4%AA%E0%A4%BE%E0%A4%97%E0%A4%B2%E0%A4%AA%E0%A4%A8_/_%E0%A4%85%E0%A4%AD%E0%A4%BF%E0%A4%B0%E0%A4%BE%E0%A4%AE_%E0%A4%B6%E0%A4%B0%E0%A5%8D%E0%A4%AE%E0%A4%BE", "text": "जीवन मुक्त हुआ उन्मादी! दे दे मुझे गरल की प्याली- क्यों मेरी मदिरा ढुलका दी? अरे, अरे! यह भीषण ज्वाला- तूने कैसे कहां लगा दी? आलिंगन करने आया था, सत्वर किसने लगी बुझा दी? मुझको देख-देख हंसता है, क्या तू समझ रहा बकवादी? इस प्रलाप के आत्म-ज्ञान से, मैंने दुनिया नई बना दी। मेरे मन-मंदिर में भावुक, ऐसी भाव-छटा लहरा दी। यह ‘अभिराम’ सुधा-सी कैसी, तूने संजीवनी पिला दी। रचनाकाल: सन 1931"}