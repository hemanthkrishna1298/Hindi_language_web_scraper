{"link": "https://www.patrika.com/indore-news/a-cashmere-shawl-is-ready-in-six-months-34979/", "text": "\nइंदौर. कश्मीर की पश्मीना ऊन से बुनी गई कानी (कश्मीरी) शॉल को पूरा करने में करीब छह महीने का वक्त लगता है। कानी शॉल की खासियत रंग-बिरंगी ऊन से इसकी बारीक बुनाई है। इसके रंग एेसे दिखते हैं, जैसे किसी चित्रकार ने पेंटिंग की हो। इस पर बने बेल-बूटे मुगलकालीन डिजाइंस की प्रतिकृति हैंं। यह शॉल कश्मीर से लेकर आए हैं बुनकर इसहाक शाह, जिसे  उन्होंने गुरुवार से खेल प्रशाल में शुरू हुए सिल्क एक्सपो में प्रदर्शित किया। इस कानी शॉल की कीमत 75 हजार रुपए है। शाह ने बताया, कानी शॉल दो लाख तक की भी होती है। इसकी बुनाई में चरखे पर काती गई पश्मीना ऊन के धागों का इस्तेमाल होता है। सिल्क एक्स्पो में गुजरात के राजकोट से आए राहुल कुमार रेशमी पटोला साडि़यां लाए हैं। इनकी कीमत 10 हजार से दो लाख रुपए तक है। इन साडि़यांे में चटख रंगों से बनी पटोला डिजाइन इसकी विशेषता है। इस साड़ी की बुनाई में तीन से पांच महीने लगते हैं। यहां महाराष्ट्र की पैठणी साडि़यां भी हैं, जिनके पल्लू में मोर, तोते और अन्य पक्षी होते हैं। कर्नाटक की मैसूरी सिल्क, तमिलनाडु की कांजीवरम, तंजौर की रेशमी साडि़यां जरी वर्क के साथ हैंं। बनारस की रेशमी साडि़यां और ड्रेस मटेरियल में दक्षिण भारत की झलक भी देखने को मिल रही है।बिहार, झारखंड, असम और बंगालपूर्वी भारत के ये राज्य रेशम के काम में काफी आगे हैं और इनके रेशम में काफी विविधता है। रेशम की बुनाई के लिए मशहूर बिहार के भागलपुर से कई बुनकर यहां रेशमी ड्रेस मटेरियल लाए हैं। भागलपुर के बुनकर गुजरात का पटोला पैटर्न भी यूज कर रहे हैं। झारखंड का कोसा, घीचा और मटका सिल्क का ड्रेस मटेरियल और साडि़यां आदिवासियों की बुनाई कला का नमूना हैं। असम के मंटो साहा मूंगा और मेघला सिल्क लेकर आए हैं। कोलकाता से ढाका जामदानी साडि़यां, कोसा पर कांथा वर्क और हैंड पेंट साडि़यां आकर्षक हैं।\n                                  \n "}