{"link": "https://www.jagran.com/uttar-pradesh/kannauj-13765255.html", "text": "सौरिख, संवाद सूत्र : रामपुर बेहटा गांव में देर रात को अचानक फूस के बंगले में आग लग गई। उसमें बंधे मवेशियों की आवाजों को सुनकर गांव में भगदड़ मच गई। मवेशियों को बचाने के लिए घुसी महिला आग की चपेट में आकर गंभीर रूप से झुलस गई। नाजुक हालत में उसको मेडिकल कालेज में भर्ती कराया गया है। \n थाना क्षेत्र के रामपुर बेहटा गांव निवासी मनोज कुमार यादव अपने परिवार समेत घर पर सो रहे थे। मंगलवार देर रात को अचानक घर के पास रखे फूस के बंगले में आग लग गई। बंगले में मवेशी बंधे होने से चिल्लाने लगे। मवेशियों को आवाज सुनकर गांव में भगदड़ मच गई। मवेशियों को बचाने के प्रयास में मनोज की पत्नी विनीता यादव बंगले में घुस गई तथा बचाव के प्रयास में छप्पर जलकर उसी पर गिर गया। इससे विनीता गंभीर रूप से झुलस गई। ग्रामीणों ने आग पर काबू पाकर विनीता को गंभीर हालत में मेडिकल कालेज भर्ती कराया। जहां पर चिकित्सकों ने प्राथमिक उपचार के बाद कानपुर रेफर कर दिया। चिकित्सकों ने बताया कि 80 फीसद महिला जली होने से हालत नाजुक है। परिजन कानपुर नहीं ले जा रहे तथा मेडिकल कालेज के वार्ड में भर्ती कराकर इलाज किया जा रहा है।\n"}