{"link": "https://navbharattimes.indiatimes.com/state/punjab-and-haryana/faridabad/residents-upset-with-wheat-washing-machine/articleshow/72283122.cms", "text": "वरिष्ठ संवाददाता, फरीदाबाद : शिव कॉलोनी के गली नंबर-1 में रहने वाले लोग गेहूं साफ करने वाली मशीन से होने वाले प्रदूषण से परेशान हैं। लोगों ने इस बाबत नगर निगम के अधिकारियों से लिखित शिकायत की है। शिव कॉलोनी गली नंबर-1 में रहने वाले सोमवीर ने बताया कि उनकी गली में एक व्यक्ति ने गेहूं साफ करने वाली मशीन लगाई है। गेहूं सफाई के दौरान मशीन से खर-पतवार उड़कर घरों में आ जाता है। मशीन चलने से धुआं भी निकलता है, जिससे आसपास के लोगों को सांस लेने में परेशानी होती है। उन्होंने कहा है कि कई बार तो इतना प्रदूषण होता है कि छोटे बच्चों को परेशानी होती है। इस मामले में जेडटीओ अनिल रखेजा ने बताया कि शिकायत के आधार पर प्रदूषण फैलाने वाले को नोटिस जारी किया है। उसे कार्यालय में बुलाया गया है। उसका पक्ष सुनने के बाद कार्रवाई की जाएगी। "}