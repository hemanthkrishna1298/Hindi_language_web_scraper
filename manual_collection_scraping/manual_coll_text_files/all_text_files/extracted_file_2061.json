{"link": "https://www.patrika.com/indore-news/traffic-jam-at-chhawani-chouraha-indore-6470285/", "text": "\nइंदौर. ट्रैफिक पुलिस की लापरवाही का खामियाजा आमजनता को भुगतना पड़ता है। शहर के कई चौराहों की ट्रैफिक व्यवस्था इन दिनों सुचारू रूप से नहीं चल रही है। छावनी चौराहा के ट्रैफिक सिग्नल में आए दिन खराबी आ जाती है। बार-बार या तो सिग्नल बंद हो जाता है या फिर सिग्नल की तीनों लाइटें एक साथ चालू रहती है। सिग्नल खराब होने से वाहन चालक अपनी मर्जी से वाहनों को निकालते हैं, जिससे कि चौराहे पर ट्रैफिक पूरी तरह जाम हो जाता है। इस दौरान वाहन चालकों में आपसी विवाद भी हो जाते हैं। कई बार चौराहे पर पुलिसकर्मी भी नहीं होते हैं। इस वजह से घंटों यहां ट्रैफिक जाम रहता है। छावनी व्यापारिक क्षेत्र है। ट्रैफिक जाम होने से व्यापारियों का व्यवसाय भी प्रभावित होता है। क्षेत्र के लोगों ने ट्रैफिक सिग्नल की व्यवस्था के बारे में यहां तैनात पुलिसकर्मियों को अवगत करवाया, लेकिन ध्यान नहीं दिया जा रहा है।\n\n "}