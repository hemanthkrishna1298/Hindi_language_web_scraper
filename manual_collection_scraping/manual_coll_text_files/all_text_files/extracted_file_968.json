{"link": "https://m.bharatdiscovery.org/india/%E0%A4%AC%E0%A5%83%E0%A4%B9%E0%A4%B8%E0%A5%8D%E0%A4%AA%E0%A4%A4%E0%A4%BF", "text": "बृहस्पति सूर्य से दूरी में पाँचवाँ और सौरमंडल का सबसे बड़ा ग्रह है। बृहस्पति का आकार अन्य शेष आठ ग्रहों के सम्मिलित आकार से भी दो गुना है। यह पृथ्वी से 318 गुना अधिक बड़ा है। गैसीय संरचना होने के कारण बृहस्पति की कोई ठोस सतह नहीं है। यहाँ हवाओं की गति 400 मील प्रति घंटा से अधिक होती है। यह हवाएं विस्तृत अक्षांशों की पट्टियों के बीच फंसी हुई है। इन अक्षांशों की प्रत्येक पट्टी की रासायनिक संरचना और तापमान में आंशिक विभिन्नता पायी जाती है और यह विभिन्नता ही प्रत्येक पट्टी को अलग रंग देते हैं। हल्के रंग के पट्टे को 'जोन' कहा जाता है जबकि काले रंग के पट्टे को 'बेल्ट' कहा जाता है। बृहस्पति ग्रह की सबसे उत्कृष्ट और विस्मयकारी विशेषता को 'महान लाल धब्बा' (Great Red Spot) कहा जाता है। यह बृहस्पति पर मौजूद 25,000 किमी लंबा और 12,000 किमी चौड़ा अंडाकार लाल धब्बा है जो इतना विशाल है कि इसमें दो पृथ्वी समा सकती हैं। बृहस्पति पर इस तरह के अन्य कई छोटे धब्बे मौजूद हैं। वास्तव में महान् लाल धब्बा उच्च-दाब वाला क्षेत्र है जिसके बादल का सबसे उपरी भाग अपने आसपास के क्षेत्रों की तुलना में अधिक उंचा और ठंडा है। बृहस्पति पर भी शनि के जैसे धुंधले छल्ले हैं लेकिन बहुत छोटे हैं। शनि के विपरीत बृहस्पति के छल्ले गहरे हैं और शायद वे चट्टानी सामग्री के बहुत ही छोटे छोटे कणों से मिलकर बने हुए हैं। इस ग्रह की कुछ विशेषताएँ निम्नलिखित हैं:-"}