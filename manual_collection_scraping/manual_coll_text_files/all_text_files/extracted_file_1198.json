{"link": "https://up18news.com/2021/08/03/21463/city-state/", "text": "\nहोशंगाबाद। प्रांतीय महाविद्यालय प्राध्यापक संघ द्वारा पूर्व में लिए गए निर्णय के अनुसार शासकीय नर्मदा महाविद्यालय और जिले के अन्य सभी महाविद्यालयों के प्राध्यापकों ने काली पट्टी लगाकर और काला मास्क पहनकर आंदोलन की शुरुआत कर दी है।\nप्रांतीय महाविद्यालय प्राध्यापक संघ के प्रांतीय अध्यक्ष प्रोफ़ेसर कैलाश त्यागी और महासचिव श्री आनंद शर्मा के आह्वान पर प्रदेश व्यापी आंदोलन सातवें वेतनमान की एरियर्स राशि और अन्य मांगों की पूर्ति के लिए किया जा रहा है।\nनर्मदा महाविद्यालय में डॉ. बीसी जोशी, डॉ विनीता अवस्थी, डॉ. एस.सी हर्णे, डॉ. संजय चौधरी, डॉ. बीएल राय, डॉ. हंसा व्यास, डॉ. एच एस द्विवेदी, डॉ. केजी मिश्र, डॉ. इरा वर्मा आदि सभी प्राध्यापकों ने काली पट्टी लगाकर शासकीय कार्य किया प्राध्यापक संघ के संभागीय अध्यक्ष डॉ. ओएन चौबे ने बताया कि जनवरी 2016 से देय एरियर्स की राशि का भुगतान पाँच वर्ष बीतने के बाद भी अभी तक नहीं किया गया है।\nअपनी समस्याओं की ओर मध्यप्रदेश शासन का ध्यान आकर्षित करने के लिए प्राध्यापकों ने काली पट्टी बांधकर पूरे दिन अपना कार्य किया और शासकीय कामकाज में कोई बाधा नहीं आने दी। प्रवेश प्रक्रिया और अन्य कार्य यथावत जारी रहे। आंदोलन को गति देते हुए अब प्राध्यापक माननीय मुख्यमंत्री जी को व्यक्तिगत रुप से पोस्टकार्ड पत्र लिखकर अपनी लंबित मांगों की पूर्ति के लिए अनुरोध करेंगे ताकि उनकी मांगे पूरी हो जाएं और उन्हें आंदोलन जारी रखने के लिए मजबूर ना होना पड़े।\n "}