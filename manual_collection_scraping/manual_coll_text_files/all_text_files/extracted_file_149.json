{"link": "https://glibs.in/MISC/New-college-will-open-in-Aavapalli-139027.html", "text": "\n बीजापुर। विधानसभा में अनुपूरक बजट में बीजापुर ज़िले के आवापल्ली में नए महाविद्यालय खोलने की घोषणा की गई। इसमें महाविद्यालय के लिए बजट की स्वीकृत दी है। इसके साथ ही अब आगामी शिक्षा सत्र से उसूर क्षेत्र के युवाओं को उच्च शिक्षा आवापल्ली में ही मिलने लगेगी। उसूर क्षेत्र के ग्रामीण एवं जनप्रतिनिधि नवीन महाविद्यालय के लिए बस्तर क्षेत्र आदिवासी विकास प्राधिकरण के उपाध्यक्ष एवं बीजापुर के विधायक विक्रम शाह मंडावी से लगातार माँग कर रहे थे। जनप्रतिनिधियों एवं ग्रामीणों की मांग के अनुरूप आवापल्ली में नवीन महाविद्यालय के लिए विक्रम शाह मंडावी का प्रयास विधानसभा में हुए घोषणा के साथ सफल हुआ। बीजापुर जिले के आवापल्ली में नवीन महाविद्यालय की स्वीकृति मिलने के बाद विक्रम शाह मंडावी ने भूपेश बघेल सरकार का आभार व्यक्त किया है। बीजापुर के विधायक विक्रम शाह मंडावी ने कहा कि शिक्षा हर एक नागरिक का मौलिक अधिकार है इससे कोई भी वंचित न रहे। प्रदेश की भूपेश सरकार प्राथमिक शिक्षा से लेकर उच्च शिक्षा तक की शिक्षा,युवाओं को आसानी से मिले इस ओर लगातार प्रयास कर रही है।”\n\n\n\n\n \n"}