{"link": "https://www.jagran.com/odisha/rourkela-grass-cutting-machine-will-run-without-fuel-21392434.html", "text": "जागरण संवाददाता, राउरकेला : डीजल पेट्रोल एवं अन्य ईधन की कीमत में लगातार बढ़ोत्तरी हो रही है। इससे हर काम महंगा होता जा रहा है। यहां तक कि घास काटने की मशीन चलाने के लिए भी पेट्रोल की जरूरत होती है जो खर्चीला है। बसंती कालोनी स्थित डीएवी पॉलीटेक्निक के विद्यार्थियों ने कड़ी मेहनत कर एक ऐसी मशीन का आविष्कार किया है जिसमें किसी प्रकार का ईधन नहीं लगेगा। लोहा पाइप व कुछ औजार लगाकर निर्मित इस मशीन को साइकिल की तरह आसानी से चलाया जा सकता है और देखते ही देखते घास की कटाई हो जाती है। \n डीएवी पॉलीटेक्निक के दस विद्यार्थियों ने मिलकर यह मशीन तैयार की है। इसमें लोहे के पाइप, पुरानी साइकिल के पुर्जे, घास काटने वाली ब्लेड लगाकर तैयार किया गया है। सीट पर बैठ कर पैडल चलाने पर यह मशीन काम करने लगती है। मशीन लगातार आगे बढ़कर काम कर रही है पर पीछे हटने की व्यवस्था नहीं की जा सकी है। आगामी दिनों में इस मशीन में और सुधार लाकर पीछे हटने योग्य बनाने का प्रयास करने की बात टीम का नेतृत्व ले रहे आशुतोष महंती ने कही है। टीम में शामिल जगदीश परीडा, मैकेनिकल विभाग की एचओडी रीना राय ने बताया कि विद्यार्थियों की ओर से बिना ईधन की मशीन बनाने की तैयारी की जा रही थी एवं इसके लिए साइकिल गैरेज से ही पुर्जे संग्रह किए गए। करीब दस दिनों की कड़ी मेहनत से यह तैयार की गई है। उन्होंने बताया कि पेट्रोल-डीजल के बढ़ते दाम के बीच यह मशीन विकल्प के रूप में इस्तेमाल किया जा सकता है। संस्थान के विद्यार्थी ई- साइकिल बनाने में भी जुटे हैं। बिना ईधन वाली मशीन तैयार करने में सफलता पर विद्यार्थियों की तारीफ की जा रही है। \n\n\n\n\n\n\nश्रद्धा से पूजे गए करम देव, रात भर चला नाच गान \n\n यह भी पढ़ें \n\nEdited By: Jagran\n\n"}