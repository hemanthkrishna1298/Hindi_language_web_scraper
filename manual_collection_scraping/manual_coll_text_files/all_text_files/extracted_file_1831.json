{"link": "https://www.jagran.com/himachal-pradesh/mandi-9484486.html", "text": "प्रतिनिधि, गोहर : काफी अरसे से सूखे की मार झेल रहे उपमंडल के किसानों की फसलों को घोंघे चट कर रहे हैं। इससे निपटने के लिए किसान असहाय दिख रहे हैं। बाजार में इस जंतु को पूरी तरह मिटाने के लिए बाजार में भी कोई विशेष दवा नहीं है। उपमंडल के विभिन्न भागों में काफी अरसे के बाद बारिश हुई और किसानों ने देर से फसलों की बिजाई की। बेमौसमी सब्जियों का उत्पादन करनेवाले किसान भी मौसम की बेरुखी का शिकार हुए। अब उनकी फसलों पर घोंघा का कहर बरप रहा है। उपमंडल मुख्यालय व आसपास के क्षेत्रों में अमूमन फसलों पर भूरे रंग के घोंघे का प्रकोप रहता है, जिसके लिए स्नेल किल्लर नामक दवा का प्रयोग किया जाता है। इस दवा से वे पुरी तरह मर जाते हैं और फसलों का बचाव हो जाता है। इस बार सफेद और काले रंग के घोंघों का प्रकोप बहुत अधिक बढ़ा है, जिन पर यह दवा भी बेअसर साबित हो रही है। \n उधर, कृषि विज्ञान केंद्र सुंदरनगर के वैज्ञानिक डॉ. पंकज सूद का कहना है कि घोंघे के प्रकोप से बचने के लिए स्नेल किल्लर आदि दवाएं आती हैं। इस जंतु की प्रजाति ने अपने आपको इतना विकसित कर लिया है कि इन दवाओं का उन पर असर नहीं हो पाता है। उन्होंने किसानों को सलाह दी है कि इनके प्रकोप से बचने के लिए एक किलो गेहूं के आटे में करीब दो सौ ग्राम गुड़ और न्युवान कीटनाशक की पचास मिलि मात्रा को लेकर आटे को गुंथे तथा उसकी गोलियां बनाकर प्रभावित स्थानों पर रखें। इससे इनपर काफी हद तक नियंत्रण पाया जा सकता है।\nमोबाइल पर ताजा खबरें, फोटो, वीडियो व लाइव स्कोर देखने के लिए जाएं m.jagran.com पर\n"}