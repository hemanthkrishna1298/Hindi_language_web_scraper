{"link": "https://www.divyahimachal.com/2021/07/take-advantage-of-life-health-accident-and-disability-insurance/", "text": "\nकुछ साल पहले हम बीमा के लगभग सभी रूपों को पैसे की बर्बादी मानते थे। आम धारणा यह थी कि प्रीमियम भुगतान पैसे की बर्बादी है और इसे ब्याज अर्जित करने के लिए अन्य विकल्पों में निवेश किया जा सकता है। किंतु अनुभव के साथ हमने सीखा है कि जीवन उतार-चढ़ावों से भरा है। यह कभी भी एक सीधी रेखा पर चलने वाला पथ नहीं है।\nलेखक : करुणेश देव\n\n\n\n\n\n\n\n\n\nप्रभाव: कोई भी छोटी दुर्घटना परिवार के कमाने वाले प्रमुख सदस्य को बेरोजगार कर सकती है। एक दुर्भाग्यपूर्ण घटना के परिणामस्वरूप जीवन और आय दोनों का नुकसान हो सकता है। किसी बड़ी बीमारी की स्तिथि में अस्पताल में कुछ दिन रहने से वर्षों की बचत समाप्त हो सकती है। आज कोरोना महामारी के बाद ऐसा प्रतीत होता है कि हमें अप्रत्याशित, अब तक अनसुनी घटनाओं के लिए और अधिक तैयारी\nकरनी होगी।\nभुगतान मूल्य: जीवन भर के लिए बीमारियों से, प्रतिकूल परिस्तिथियों से, दुर्घटनाओं से जूझने लायक कोष तैयार करना अत्यंत कठिन कार्य है। न तो यह जानना संभव है कि कब क्या होगा और न ही किसी प्रतिकूल परिस्तिथि में होने वाले नुकसान व उसकी भरपाई में लगने वाले समय एवं धन का आकलन करना। इसका निवारण एवं समाधान भविष्य में मन की शांति के लिए आज इन तीन प्रकार के बीमा प्रीमियम का भुगतान करना है।\n1. जीवन बीमा: जीवन बीमा का असली मूल्य समझने में अब हमें अधिक कठिनाई नहीं होनी चाहिए। इसे हमारे वित्तीय जीवन का स्तम्भ कहना अतिश्योक्ति नहीं होगी। हमारे आस पास ऐसे उदाहरण मिल जाएंगे जहां परिवार के प्रमुख अर्जक के जाने के बाद जीवन बीमा के अभाव में बाकी बचे सदस्यों को अनेक कठिनाइयों का सामना करना पड़ा है। आप एक समझदार माता या पिताए एक अच्छे निवेशक और एक अच्छे योजनाकार हो सकते हैं। किंतु भविष्य का ज्ञान किसी को नहीं होता। यही अनिश्चितता जीवन बीमा लेने का एक प्रमुख कारण है जो आपके परिवार की सुरक्षा सुनिश्चित करने में सहायक बनता है। जीवन बीमा लेते समय कवर की राशि का विशेष रूप से ध्यान रखना चाहिए यदि कवर की राशि कम है तो इसका उद्देश्य सफल नहीं होगा।\n2. स्वास्थ्य बीमा: पिछले कुछ वर्षों में स्वास्थ्य बीमा को महत्तव मिला है और अब विशेष रूप से महामारी के बाद इसने अपना एक महत्त्वपूर्ण स्थान बना लिया है। इसका प्रमुख कारण ये है कि चिकित्सा खर्च इतना बढ़ गया है कि अपनी जेब से इसका भुगतान करना किसी भी परिवार के लिए बड़ा सिरदर्द बन सकता है। एक मरीज को अस्पताल में भर्ती कराये जाने के पश्चात उसके रहने, डाक्टर की फीस, कमरे का किराया, दवाओं, अन्य सामग्रियों आदि से संबंधित कई खर्च होते हैं। सर्जरी या लंबे इलाज के मामले में बिल राशि गंभीर तनाव का कारण बन सकती है। अनेक अवसरों में परिजनों से वित्तीय सहायता अथवा बैंक से ऋण लेने तक की स्तिथि बन जाती है। स्वास्थ्य बीमा ऐसी स्थितियों में आपको वित्तीय और भावनात्मक बोझ से बचाता है।\n3. दुर्घटना और विकलांगता बीमा: दुर्घटनाएं हमारे देश में विकलांगता और मौतों का एक प्रमुख कारण हैं। हमें स्वयं पर विश्वास होता है कि हम अच्छे चालक हैं तथा सुरक्षित ड्राइव करते हैं, लेकिन यह दूसरों के विषय में न कहते हैं और न ही विश्वास करते हैं।सड़क पर गाड़ी चलाते समय अति आत्मविश्वास अक्सर घातक होता है। अत: हमें सतर्क रहने की आवश्यकता है। सुरक्षित ड्राइविंग मानदंडों का पालन करना, हेलमेट लगाना, वाहन बीमा लेना उतना ही महत्त्वपूर्ण है, जितना व्यक्तिगत स्तर पर दुर्घटना और विकलांगता कवर लेना। यह आपकी जेब पर भी भारी नहीं पड़ता।\nचलते-चलते\nबीमा का प्रमुख कार्य है आपके नुकसान की भरपाई उस समय करना जब आपको इसकी अत्यंत आवश्यकता होती है। इससे रिटर्न की अपेक्षा नहीं करनी चाहिए, क्योंकि तब ये अपना महत्त्व खो देता है। एक अच्छे बीमा उत्पाद का मुख्य उद्देश्य जोखिम कवरेज है। अपने परिवार के वित्तीय कल्याण के लिए सुनिश्चित करें कि आपका परिवार इन तीन मापदंडों पर सुरक्षित है। स्वस्थ रहें एवं जागरूक रहें\nसंपर्क: [email protected]\nनोट : यहां दी गई जानकारी केवल शैक्षिक उद्देश्य से दी गई है। किसी भी निवेश से पहले उसकी पूरी जानकारी अवश्य लें।\n"}