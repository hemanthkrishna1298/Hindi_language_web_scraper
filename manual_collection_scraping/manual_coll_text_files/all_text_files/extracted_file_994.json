{"link": "https://m.patrika.com/newsdog/harda-news/fungicide-breaks-2-000-hectares-of-bovari-3055797/?fromNewsdog=1&utm_source=NewsDog&utm_medium=referral", "text": "फफूंदनाशक ने बिगाड़ी 2 हजार हेक्टेयर की बोवनीहरदा/करताना. किसानों द्वारा हरदा एवं तजपुरा से बीजोपचार के लिए खरीदी गई दवा का छिड़काव करने से सैकड़ों एकड़ रकबे बोई सोयाबीन की फसल बिगड़ गई। इससे नाराज किसानों ने बुधवार को कलेक्टर कार्यालय पहुंचकर शिकायत की। किसानोंं ने बताया कि उन्होंने हरदा के छीपानेर रोड स्थित हर्ष एग्रो एवं तजपुरा की समर्थ कृषि एजेंसी से बीजोपचार के लिए दवा क्रय की थी। लेकिन दुकानदारों ने विजन आर्गेनिक कंपनी दिल्ली का सबेरा नामक छिड़काव वाला फफूंदनाशक थमा दिया। जिसका उपयोग करने से उनकी फसल पूरी तरह से बिगड़ गई है। ऐसे में उन्हें फिर से बीज, खाद की व्यवस्था कर बोवनी करना पड़ेगा। जिससे उन्हें काफी आर्थिक नुकसान होगा एवं बोवनी भी देरी से होगी। उन्होंने संबंधित दुकानों के संचालक आनंद विश्वकर्मा एवं मंगलसिंह के खिलाफ कार्रवाई कर हर्जाना दिलाने की मांग की है। जानकारी के मुताबिक फफूंदनाशक से १२ गांवों के करीब १५० किसानों की २००० हजार एकड़ रकबे की बोवनी बिगड़ी है। तजपुरा का दुकानदार मंगलसिंह अपना लायसेंस की मियाद खत्म होने के बाद भी दवाई बेच रहा था। जिसके खिलाफ विभाग द्वारा थाने में एफआईआर कराने की बात कही जा रही है। दोनों दुकानदार अपनी दुकानों में ताले लगाकर गायब हो गए है। आम किसान यूनियन का प्रतिनिधि मंडल ने प्रभावित गांवों के खेतों में पहुंचकर जायजा लिया। वहीं कृषि विभाग के दल ने भी मौके पर पहुंचकर प्रभावित किसानों से पूछताछ कर पंचनामा बनाया। इस दौरान कृषि विभाग की सविता कंगाली, मुकेश कुमार बैंकोलिया, राजपूत आदि ने तजपुरा, गोंदागांव, करताना आदि गांवों के खेतों में पहुंचकर निरीक्षण के करने बाद सबेरा नामक बीज उपचारित से सोयाबीन का खराब होना पाया। विभाग द्वारा संबंधित दुकानदारों के खिलाफ नियमानुसार कार्रवाई करने की बात कही जा रही है। फफूंदनाशक से कुहीग्वाड़ी, गोदागांव खुर्द, तजपुरा, लछौरा, गोदड़ी, काथड़ी, कालपी, छीरपुरा, नांदरा, आदमपुर आदि गांवों के किसानों की बोवनी बिगड़ी है।"}