{"link": "https://www.aajtak.in/lifestyle/women/story/best-termites-control-tips-361897-2016-02-23", "text": "Feedbackदीमक देखने में चीटी के जैसे सफेद रंग के कीट होते हैं. आमतौर पर ये नमी और अंधेरी जगह पर ही पनपते हैं. ये इतने नुकसानदेह होते हैं कि मजबूत से मजबूत फर्नीचर को भी कुछ ही दिनों में चट कर जाते हैं. कई बार तो ये दिखाई दे जाते हैं लेकिन कई बार ऐसा भी होता है कि ये अंदर ही अंदर फर्नीचर खाते रहते हैं और पता भी नहीं चल पाता है.लकड़ी के अलावा ये कॉपी-किताब को भी काफी नुकसान पहुंचाते हैं. अगर आपकी आलमारी दीवार से चिपकाकर रखी हुई है तो हो सकता है कि अब तक दीमकों ने उसे अपना घर बना लिया हो. यूं तो बाजार में टर्मिनेटर नामक कीटनाशक मौजूद है जो खासतौर पर दीमक को मारने के काम आता है पर आप चाहें तो ये उपाय भी अपना सकते हैं.1. अपने घर के आस-पास कहीं भी पानी नहीं जमने दें. नाली और गटर की सफाई कराते रहें. ऐसा करने से नमी नहीं होगी. दरअसल, दीमक नमी वाली जगहों पर ही पनपते हैं.2. घर में समय-समय पर पेस्ट कंट्रोल का छिड़काव कराते रहें. खासतौर पर मानसून के समय, पेस्ट कंट्रोल का छिड़काव कराना न भूलें.3. अगर आपके लकड़ी के फर्नीचर में छोटे-छोटे सुराख दिख रहे हों तो समझ लें कि ये दीमकों का आक्रमण है. कई बार आपके फर्नीचर के आस-पास आपको पाउडर जैसा कुछ नजर आएगा, ये इस बात का सूचक है कि आपके फर्नीचर में दीमक लग चुके हैं.4. फर्नीचर को कुछ दिन धूप दिखाएं और दीमकरोधी घोल को फर्नीचर पर अच्छी तरह से स्प्रे करें.5. स्प्रे करने के बाद भी अगर आपके मन में शंका बनी हुई है तो फर्नीचर को पेंट करवा लें."}