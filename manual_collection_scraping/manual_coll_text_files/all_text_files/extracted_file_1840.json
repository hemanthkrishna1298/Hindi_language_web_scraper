{"link": "https://www.jagran.com/jharkhand/ranchi-9453340.html", "text": "रांची : प्रतिबंधित कीटनाशकों को बेच कर मोटा मुनाफा अर्जित करने वाले डीलरों पर कृषि विभाग ने शिकंजा कसना शुरू कर दिया है। विभाग ने सभी जिला कृषि पदाधिकारियों को निर्देश दिया है कि वह अपने स्तर से सर्वे कराएं और जो डीलर प्रतिबंधित कीटनाशक बेचते पाए जाएं उन पर कड़ी कार्रवाई की जाए। बालीवुड अभिनेता आमिर खान ने भी सत्यमेव जयते में प्रतिबंधित कीटनाशक के दुष्प्रभावों का मामला उठाया था। \n निदेशक समेति जटाशंकर चौधरी ने बताया कि राष्ट्रीय स्तर पर फसलों को नुकसान पहुंचाने और मानव जीवन पर कुप्रभाव डालने वाले कीटनाशकों को प्रतिबंधित किया गया है। इन कीटनाशकों का फसलों पर प्रयोग से कई तरह की बीमारियां फैलती हैं, खेतों की उर्वरा क्षमता भी प्रभावित होती है। झारखंड में भी ऐसे प्रतिबंधित कीटनाशक बेचने की शिकायत आती रहती है। विभाग ऐसे कीटनाशकों को बनाने और बेचने वालों कड़ी कार्रवाई करेगा।\n -------------------\n कीटनाशक जिन्हें किया गया है प्रतिबंधित :\n एल्ड्रिन, बेंजीन हेक्साक्लोराइड, कैल्शियम साइनाइड, क्लोरडेन, कॉपर एसिटोसेनाइट, एन्ड्रिन, बोरमो क्लोरो प्रोपेन, इथाइल मरकरी क्लोराइड, इथाइल पैराथियम, हेप्टाक्लोर, मीनाजोन, नाइट्रोफेन, पैराक्वेट डाईमिथाइल सल्फेट, पेंटो क्लोरो नाइट्रो बेंजीन, पेंट्रा क्लोरो फेनोल, फेनाइल मरकरी एसीटेट, सोडियम मीथेन आर्सोनेट, ट्रेटा डाईफोन, टोक्साफेन, एल्डीकार्ब, क्लोरो बेंजिलेट, डेलड्रिन, मैलेक हाइड्राजाइल, एथिलीन ड्राई ब्रोमाइड, ट्राईक्लोरो एसीटिक एसिड, मेटो मैटाक्सूरोन, क्लोरो फेनविनफोस। \nमोबाइल पर ताजा खबरें, फोटो, वीडियो व लाइव स्कोर देखने के लिए जाएं m.jagran.com पर\n"}