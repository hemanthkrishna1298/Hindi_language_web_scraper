{"link": "https://www.tv9hindi.com/utility-news/dbs-bank-beat-sbi-hdfc-and-icici-to-top-forbes-world-best-banks-list-in-india-693452.html", "text": "\nस्टेट बैंक ऑफ इंडियाफोर्ब्स ने हाल ही में बाजार अनुसंधान फर्म स्टेटिस्टा के साथ साझेदारी में आयोजित ‘विश्व के सर्वश्रेष्ठ बैंकों’ की सूची का तीसरा संस्करण जारी किया है. यह रिपोर्ट दुनिया भर में 43,000 से अधिक बैंकिंग ग्राहकों का उनके वर्तमान और पूर्व बैंकिंग संबंधों पर सर्वेक्षण के आधार पर तैयार की गई है. फोर्ब्स के मुताबिक बैंकों को सामान्य संतुष्टि और प्रमुख विशेषताओं को रेट किया गया है. फोर्ब्स की इस सूची के अनुसार भारत के शीर्ष 10 बैंकों पर नजर डाल लेते हैं.\nडीबीएस बैंक लगातार दूसरे वर्ष भारत में 30 घरेलू और अंतरराष्ट्रीय बैंकों में से नंबर 1 स्थान पर रहा. इस रैंकिंग पर टिप्पणी करते हुए, डीबीएस बैंक इंडिया के प्रबंध निदेशक और सीईओ, सुरोजीत शोम ने कहा, “हम लगातार दूसरे वर्ष ‘विश्व के सर्वश्रेष्ठ बैंकों’ की सूची में शामिल होने के लिए विनम्र और गर्व महसूस कर रहे हैं.\nग्राहकों से संबंध और करेंगे मजबूत\nइन वर्षों में, हमने एक मजबूत ग्राहक-केंद्रित फ्रैंचाइजी का निर्माण किया है. यह पहचान वैश्विक संकट के बीच ग्राहकों का समर्थन करने के लिए हमारे कर्मचारियों द्वारा प्रदर्शित काम और हमारे उद्देश्य की एक मजबूत भावना को दर्शाती है. हम ग्राहकों से अपने संबंधों को और मजबूत करना जारी रखेंगे और उनकी हर जरूरतों को पूरा करने की कोशिश करेंगे.\nयहां देखें टॉप 10 की लिस्ट\n\nडीबीएस बैंक\nसीएसबी बैंक\nआईसीआईसीआई बैंक\nएचडीएफसी बैंक\nकोटक महिंद्रा बैंक\nऐक्सिस बैंक\nभारतीय स्टेट बैंक\nफेडरल बैंक\nसारस्वत बैंक\nस्टैंडर्ड चार्टर्ड बैंक\n\nइन कारणों से नंबर 1\nविश्व के सर्वश्रेष्ठ बैंक प्रोजेक्ट के लिए स्टेटिस्टा में लीड एनालिस्ट फेलिक्स कपेल ने कहा, “डीबीएस इंडिया कई मानकों में उत्कृष्ट है. डीबीएस की सामान्य संतुष्टि और ग्राहकों की एडवाइस बहुत अच्छी है. इन कारणों ने डीबीएस को भारत में नंबर 1 स्थान बनाए रखने में मदद की है.”\nहाल ही में, डीबीएस बैंक इंडिया को एशियामनी द्वारा ‘इंडियाज बेस्ट इंटरनेशनल बैंक 2021’ के खिताब से नवाजा गया. 2020 में न्यूयॉर्क स्थित व्यापार प्रकाशन ग्लोबल फाइनेंस द्वारा डीबीएस को लगातार 12वें वर्ष ‘एशिया में सबसे सुरक्षित बैंक’ नामित किया गया था.\nडीबीएस बैंक 26 वर्षों से भारत में कारोबार कर रहा है. वह अपने छोटे और मध्यम आकार के उद्यम व्यवसाय और उपभोक्ता ऋण संचालन को मजबूत करके लगातार विकसित हुआ है.\nनवंबर 2020 में लक्ष्मी विलास बैंक और डीबीएस बैंक इंडिया लिमिटेड (डीबीआईएल) के एक साथ आने से भारत में इसकी उपस्थिति को बढ़ावा मिला. वर्तमान में भारत में इसके 19 राज्यों में 600 शाखाएं हैं.\nयह भी पढ़ें-इनकम टैक्स की आ गई है नई वेबसाइट… जान लें सिर्फ 10 मिनट में कैसे बना सकते हैं ऑनलाइन पैन कार्ड\n"}