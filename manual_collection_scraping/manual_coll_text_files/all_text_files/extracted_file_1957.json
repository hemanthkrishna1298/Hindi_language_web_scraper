{"link": "https://www.livehindustan.com/uttar-pradesh/story-bank-employees-will-get-one-month-bonus-as-diwali-gift-2777011.html", "text": " दिवाली से पहले बैंक कर्मचारियों को बोनस का तोहफा मिलने जा रहा है। इंडियन बैंक एसोसिएशन (आईबीए) ने प्राइवेट, पब्लिक और विदेशी बैंकों के प्रबंधन से कहा है कि दिवाली पर सभी बैंक कर्मचारियों को एक महीने की सैलरी एडवांस में दी जाए। यह सेलरी एरियर के तौर पर दी जाएगी। देशभर में करीब 15 लाख बैंक कर्मचारी और अधिकारी हैं।  \nदिवाली पर लोगों की जेब भरी रहे, इसके लिए कई फैसले लिए जा रहे हैं। आईबीए ने सभी बैंकों को भेजे पत्र में कहा है कि वेतन में बढ़ोतरी को बातचीत पूरी न होने की वजह से एक महीने की सैलरी (बेसिक प्लस डियरनेस अलाउंस) एडहॉक अमाउंट के तौर पर सभी बैंकों के स्थायी कर्मचारी, स्टाफ और ऑफिसर्स में बांट दी जाए। यह एडवांस सिर्फ उन्हीं कर्मचारियों को मिलेगा जो एक नवंबर 2017 को बैंक की नौकरी कर रहे थे और अभी तक रिटायर नहीं हुए है। जिन कर्मचारियों ने एक नवंबर 2017 के बाद और 31 मार्च 2019 के पहले ज्वाइन किया है, उन्हें आधी सैलरी ही एडवांस के तौर पर मिलेगी।\nयूपी बैंक इम्पलाइज यूनियन के अध्यक्ष रजनीश गुप्ता ने बताया कि कर्मचारियों और प्रबंधन के बीच वेतन संशोधन समझौते पर हस्ताक्षर करने के बाद इस एडवांस को एरियर में से एडजस्ट किया जाएगा। इस कदम से धीमी पड़ी मांग में खासा उछाल आने की उम्मीद है क्योंकि त्योहारी सीजन में सभी लोग जमकर शॉपिंग करते हैं। यह सीजन अक्टूबर से शुरू होता है और फरवरी तक रहता है। \n"}