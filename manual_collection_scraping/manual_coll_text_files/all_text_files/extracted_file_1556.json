{"link": "https://www.drishtiias.com/hindi/daily-updates/daily-news-editorials/central-bank-and-economic-development", "text": "\n\nकेंद्रीय बैंक और आर्थिक विकास\n\n15 Oct 2019\n11 min read\n\n\nटैग्स: सामान्य अध्ययन-IIIनीतियों के निर्माण और कार्यान्वयन से उत्पन्न मुद्देबैंकिंग क्षेत्र और एनबीएफसी \n\nइस Editorial में The Hindu, The Indian Express, Business Line आदि में प्रकाशित लेखों का विश्लेषण किया गया है। इस लेख में केंद्रीय बैंक और आर्थिक विकास में उसकी भूमिका पर चर्चा की गई है। साथ ही भारत के संदर्भ में भी इसका उल्लेख किया गया है। आवश्यकतानुसार, यथास्थान टीम दृष्टि के इनपुट भी शामिल किये गए हैं।\n\nसंदर्भ \nविश्व के लगभग सभी देशों में केंद्रीय बैंक को एक सर्वोच्च मौद्रिक प्राधिकरण के रूप में देखा जाता है और तदनुसार उसे अर्थव्यवस्था का सुचारु संचालन सुनिश्चित करने के लिये विभिन्न उपयोगी कार्य करने पड़ते हैं। एक देश के केंद्रीय बैंक को अपने पारंपरिक कार्यों के साथ-साथ देश की अर्थव्यवस्था में स्थिरता और आर्थिक विकास संबंधी ज़िम्मेदारियाँ भी वहन करनी पड़ती है।\nकेंद्रीय बैंक की अवधारणा\n\nआमतौर पर केंद्रीय बैंक को ऐसी वित्तीय संस्था के रूप में परिभाषित किया जाता है, जिसे किसी राष्ट्र या राष्ट्रों के समूह के लिये धन के सृजन एवं ऋण प्रदान करने हेतु विशेषाधिकार दिया जाता है।\nकेंद्रीय बैंक किसी देश की अर्थव्यवस्था के विकास में महत्त्वपूर्ण भूमिका निभाता है और वहाँ की बैंकिंग प्रणाली को विफल होने से बचाता है।\nआधुनिक अर्थव्यवस्थाओं में केंद्रीय बैंक आमतौर पर मौद्रिक नीति के गठन और सदस्य बैंकों के विनियमन के लिये ज़िम्मेदार होता है।\nउल्लेखनीय है कि केंद्रीय बैंक सामान्यतः प्रतिस्पर्द्धा से मुक्त होते हैं।\nकेंद्रीय बैंक की महत्त्वपूर्ण विशेषता इसकी कानूनी एकाधिकार स्थिति है, जिसके तहत इसे बैंक नोट और नकदी जारी करने का अधिकार प्राप्त होता है और यही स्थिति इसे अन्य बैंकों से अलग बनाती है।\n\n\nकेंद्रीय बैंकिंग प्रणाली का वैश्विक इतिहास\n\nध्यातव्य है कि दुनिया का सबसे पुराना केंद्रीय बैंक, बैंक ऑफ स्वीडन है, जिसे वर्ष 1668 में डच व्यापारियों की मदद से खोला गया था।\nजिसके पश्चात् वर्ष 1694 में इंग्लैंड ऑफ बैंक को स्कॉटिश व्यवसायी विलियम पैटर्सन द्वारा ब्रिटिश सरकार के अनुरोध पर युद्ध के वित्तपोषण हेतु बनाया गया।\nअन्य शुरुआती केंद्रीय बैंकों, विशेष रूप से नेपोलियन के बैंक ऑफ फ्रांँस और जर्मनी के रीचबैंक को भी महँगे सरकारी सैन्य अभियानों के वित्तपोषण हेतु स्थापित किया गया था।\nउल्लेखनीय है कि अमेरिका के केंद्रीय बैंक फेडरल रिज़र्व सिस्टम को वर्ष 1913 में अमेरिकी कांग्रेस द्वारा बिल पारित कर बनाया गया।\nइसके अतिरिक्त चीनी बाज़ार सुधारों की शुरुआत के साथ वर्ष 1979 में चीन में केंद्रीय बैंक के रूप में पीपुल्स बैंक ऑफ चाइना की स्थापना की गई।\nआज शायद ही ऐसा कोई देश हो जिसके पास केंद्रीय बैंक न हो। प्रारंभ में केंद्रीय बैंक निजी स्वामित्व वाले थे और निजी इकाइयों द्वारा ही प्रबंधित एवं नियंत्रित किये जाते थे। परंतु अब विशेष रूप से द्वितीय विश्व युद्ध के बाद ज़्यादातर केंद्रीय बैंकों का राष्ट्रीयकरण कर दिया गया है या उन्हें राज्य के स्वामित्व वाले संस्थानों के रूप में मान्यता प्रदान कर दी गई है।\n\n\nकेंद्रीय बैंक और वाणिज्यिक बैंक में अंतर\n\nकिसी भी केंद्रीय बैंक का प्राथमिक उद्देश्य लाभ कमाना नहीं होता, जबकि लगभग सभी वाणिज्यिक बैंकों का प्राथमिक उद्देश्य लाभ कमाना होता है।\nकेंद्रीय बैंक सामान्य बैंकिंग कार्य जैसे- आम लोगों की जमा स्वीकार करना और उन्हें ऋण देकर साख का सृजन करना आदि नहीं करता है, जबकि इसके विपरीत ये दोनों कार्य वाणिज्यिक बैंकों के मुख्य कार्य होते हैं।\nएक केंद्रीय बैंक वैधानिक रूप से वाणिज्यिक बैंकों की बैंकिंग गतिविधियों को नियंत्रित और विनियमित करने में सशक्त होता है। वाणिज्यिक बैंकों को ऐसी कोई शक्ति प्राप्त नहीं होती।\nजहाँ केंद्रीय बैंक सरकार के बैंक के रूप में कार्य करता है, वहीं वाणिज्यिक बैंक आम जनता के बैंक के रूप में कार्य करते हैं।\nसाख का सृजन वाणिज्यिक बैंकों द्वारा किया जाता है, जबकि साख का नियंत्रण केंद्रीय बैंक द्वारा किया जाता है।\n\nआर्थिक विकास में केंद्रीय बैंक की भूमिका\n\nविकास योजनाओं के वित्तपोषण हेतु मुद्रा आपूर्ति \n\nभारत जैसे विकासशील देशों के लिये अपनी विकास गति को रफ्तार देने हेतु आवश्यक है कि वे बड़ी विकास परियोजनाओं का शुभारंभ करें। इस कार्य के लिये सरकार को काफी अधिक धन की आवश्यकता होती है और केंद्रीय बैंक मुद्रा जारी करने वाला एकमात्र प्राधिकरण होने के नाते मुद्रा की आपूर्ति कर सरकार की सहायता कर सकते हैं।\n\nसंसाधन जुटाना और पर्याप्त ऋण की आपूर्ति\n\nविकास के उद्देश्य हेतु संसाधनों को जुटाना एक विकासशील अर्थव्यवस्था में आवश्यक होता है। ऐसी स्थिति में केंद्रीय बैंक कई उपायों (जैसे- बैंकिंग संरचना को मज़बूत करना) के माध्यम से विकास योजनाओं के वित्तपोषण के लिये घरेलू संसाधनों को जुटाने में सरकार की सहायता कर सकता है।\n\nप्राथमिकता वाले क्षेत्रों के लिये बैंक ऋण का प्रवाह बढ़ाना\n\nविकास हेतु प्राथमिकताएँ तय करना विकास योजना की एक अनिवार्य विशेषता होती है। देश का केंद्रीय बैंक अपनी मौद्रिक और ऋण नीति को इस तरह से निर्मित करता है कि बैंक ऋण की बड़ी और वांछित मात्रा ऐसे क्षेत्रों में निवेश की जाती है जिन्हें इसकी ज़रूरत है, जैसे- कृषि, सहकारी समितियों, छोटे उद्योगों और निर्यात व्यापार आदि। साथ ही यह मूल्य स्थिरता बनाए रखने और बैंक ऋण का उचित उपयोग सुनिश्चित करने का कार्य भी करता है।\n\nमुद्रास्फीति को नियंत्रित करना\n\nकेंद्रीय बैंक अर्थव्यवस्था में मुद्रास्फीति को नियंत्रित करने जैसा महत्त्वपूर्ण कार्य भी करता है, जिसके माध्यम से यह सुनिश्चित किया जाता है कि सरकार द्वारा निर्धारित विभिन्न योजनाओं की अनुमानित लागत उनकी वास्तविक लागत से ज़्यादा न हो जाए। साथ ही मुद्रास्फीति को नियंत्रित करने का एक अन्य उद्देश्य देश की गरीब जनता के आर्थिक बोझ को कम करना भी होता है।\n\nविदेशी मुद्रा भंडार प्रबंधन\n\nभारत में RBI विदेशी मुद्रा भंडार का संरक्षक है और मुद्रा भंडार के निवेश संबंधी निर्णय लेने का अधिकार भी उसी के पास है। RBI विभिन्न देशों की मुद्रा अपने पास रखता है और उसके माध्यम से वह रुपए की कीमत को नियंत्रित करता है।\nभारत और केंद्रीय बैंक\n\nभारतीय रिज़र्व बैंक (RBI) भारत का केंद्रीय बैंक है जिसकी स्थापना 1 अप्रैल, 1935 को भारतीय रिज़र्व बैंक अधिनियम, 1934 के प्रावधानों के तहत की गई थी।\nअन्य अर्थव्यवस्थाओं की भाँति भारत में RBI भी देश की बैंकिंग प्रणाली और अर्थव्यवस्था को प्रभावित करने वाली मौद्रिक नीतियों के प्रबंधन और निगरानी में महत्त्वपूर्ण भूमिका निभाता है।\nदेश की मुद्रा के संबंध में कुछ निर्णयों पर भी RBI का नियंत्रण है।\nभारत के संबंध में RBI के मुख्य कार्य:\n\nमौद्रिक नीति का निर्माण करना, उसे लागू करना और उसकी निगरानी करना।\nमुद्रा जारी करना।\nभारत सरकार के बैंकर और ऋण प्रबंधक के रूप में कार्य करना।\nवाणिज्यिक बैंकों के बैंकर के रूप में कार्य करना।\nवित्तीय प्रणाली के नियामक और पर्यवेक्षक के रूप में कार्य करना।\nभारत के लिये विदेशी मुद्रा का प्रबंधन करना।\nभुगतान और निपटान प्रणालियों के नियामक और पर्यवेक्षक के रूप में कार्य करना।\nदेश में वित्तीय स्थिरता बनाए रखना।\nभारत के समग्र विकास को सुनिश्चित करना।\n\n\n\nनिष्कर्ष\nकिसी भी देश का केंद्रीय बैंक उस देश के आर्थिक तंत्र की रीढ़ के रूप में कार्य करता है और देश के आर्थिक विकास में उसकी भूमिका को नकारा नहीं जा सकता है। विगत कुछ वर्षों में भारत दुनिया में सबसे तेज़ी से विकास करने वाले राष्ट्र के रूप में सामने आया है और इसके प्रभाव के कारण भारत के समक्ष कई अनूठी चुनौतियाँ उत्पन्न हो गई हैं, इन चुनौतियों से निपटने के लिये आवश्यक है कि देश की सरकार और केंद्रीय बैंक अर्थात् RBI समन्वित ढंग से कार्य करें ताकि देश के दीर्घकालिक विकास को सुनिश्चित किया जा सके।\nप्रश्न: केंद्रीय बैंक के महत्त्व को स्पष्ट करते हुए चर्चा कीजिये कि क्या भारत को RBI जैसे संस्थान की आवश्यकता है? \n\n\nमाय प्रोग्रेस में भेजें\nमाय बुकमार्क्स में भेजें\nप्रिंट पीडीएफ\n\n\n\n\n\n\n\n\n\n\n\n\n\n\n\n\n\n\n\n\n\n\n\n\nPlease enable JavaScript to view the comments powered by Disqus.\n"}