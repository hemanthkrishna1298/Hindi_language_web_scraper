{"link": "https://www.jagran.com/jharkhand/godda-agriculture-21929210.html", "text": "संस, गोड्डा: कृषि विज्ञान केंद्र के तत्वावधान में गाजरघास को समाप्त करने हेतु जागरूकता सप्ताह 16 से 22 अगस्त 2021 तक केवीके परिसर तथा विभिन्न गांवों में चलाया जायेगा। 16वां गाजरघास जागरूकता सप्ताह के तहत उक्त अभियान चलाया जाएगा। इसके लिए खरपतवार अनुसंधान निदेशालय, जबलपुर, मध्य प्रदेश से दिशा निर्देश दिया गया है। वरीय वैज्ञानिक-सह-प्रधान डा रविशंकर ने कहा कि गाजरघास को समाप्त करने के लिए जागरूकता कार्यक्रम पिछले पांच साल से गोड्डा जिले के विभिन्न गांवों में चलाया जा चुका है जिसके परिणामस्वरूप कई गांवों में गाजरघास को समाप्त करने में सफलता पाई गई है। गाजरघास एक हानिकारक खरपतवार है इसके सम्पर्क में आने से मनुष्यों में त्वचा रोग, एक्जिमा, एलर्जी, बुखार दमा आदि बीमारियाँ हो जाती है। पशुओं के लिए भी यह खरपतवार अत्याधिक विषाक्त होता है। दुधारू पशु यदि गाजरघास को खा लेगी तो उसके स्वास्थ्य पर बुरा असर पड़ता है और दूध में कड़वाहट आ जाती है। सस्य वैज्ञानिक डा. अमितेश कुमार सिंह ने बताया कि गाजरघास एक विदेशी हानिकारक खरपतवार है। गाजरघास सड़क के किनारे, रेलवे लाइन के किनारे, खाली पड़े खेतों में, स्कूल, भवन, रहवासी क्षेत्रों, बगीचो, पार्को में अत्यधिक मात्रा में उगता है। गाजरघास को समाप्त करने के लिए मेक्सिकन बीटल नामक कीट को वर्षा के मौसम में गाजरघास पर जैविकीय नियंत्रण के लिए छोड़ना चाहिए। खरपतवार नाशी मेट्रिब्यूजिन की 300 से 500 ग्राम मात्रा को 600 लीटर पानी में घोलकर प्रति हेक्टेयर गाजरघास प्रभावित खेतों में छिड़काव करें। कृषि प्रसार वैज्ञानिक डा. रितेश दुबे ने बताया कि वर्षा ऋतु में गाजरघास को फूल आने से पहले जड़ से उखाड़कर गड्डे में डालकर गोबर के साथ मिलाकर कम्पोस्ट एवं वर्मीकम्पोस्ट बनाना चाहिए। कम्पोस्ट बनाने पर गाजरघास की जीवित अवस्था में पाए जाने वाले विषाक्त रसायन ''पार्थेनिन'' का पूर्णत: विघटन हो जाता है।\n\n\n\n\n\n\nतैयार दुकानों का नहीं हो रहा आवंटन \n\n यह भी पढ़ें \n\nEdited By: Jagran\n\n"}