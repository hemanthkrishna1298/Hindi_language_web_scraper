{"link": "https://www.jagran.com/haryana/sirsa-12806925.html", "text": "\n संदीप कासल, ओढा\n किसान की परेशानिया कम होने का नाम ही नही ले रही हैं। पहले खाद, पानी की किल्लत फिर सफेद मच्छर का डंक। इस समय जब खेतों में नरमा, कपास व ग्वार की फसल लगभग अंतिम पड़ाव में चल रही है ऐसे में फसलों पर उत्पन्न हुई जड़ गलन बीमारी ने किसानों की कमर तोड़ कर रख दी है। किसान अचानक पनपे इस रोग से फसल को बचाने के लिए रसायन व अन्य छिड़कावों पर खर्च करने को विवश है। इससे पहले नरमे की फसल पर सफेद मच्छर ने इस कदर तबाही मचाई है कि फसल काली होकर फसल खत्म हो रही है। इस समस्या पर काबू पाने में किसान अभी सफल भी नहीं हो पाए थे कि इस जड़ गलन रोग ने फसलों पर हमला बोल दिया है। इस रोग के प्रभाव से नरमें की फसल झुलस कर मुरझा रही है और दिन प्रतिदिन फसल और भी खराब होती जा रही है। देखने में ऐसा प्रतीत होता है कि पौधे का जड़ से विकास रुक गया हो। अचानक पनपे इस रोग से भयग्रस्त किसान अंधाधुध रसायनों का छिड़काव करने के साथ-साथ फसल की सिंचाई का सहारा ले रहे है। \n छोटे किसानों की हालत खराब\n सफेद मच्छर व जड़ गलन रोग के दुष्प्रभावों से सभी किसानों को आर्थिक चोट पहुची है। लेकिन ठेके, हिस्से पर जमीन लेकर काश्त करने वाले किसानों की हालत ज्यादा दयनीय हो गई है। गाव बीरूवाला के किसान नेब सिंह, उग्र सिंह, भूपेंद्र सिंह, काका सिंह, नुहियावाली के किसान सुल्तान देमीवाल, विजय कुमार, सोहन लाल, सतपाल, रविंद्र वर्मा आदि किसानों ने बताया कि सफेद मच्छर पर काबू पाने के लिए उन्होंने पहले ही काफी खर्च कर दिया है। अचानक फसल में नया रोग उत्पन्न हो गया है जिससे उनकी फसलें बुरी तरह से झुलस गई हैं जिसके चलते इस बार की फसल घाटे का सबब बन गई है। उन्होंने बताया कि इस बार खेती में उन्हे लागत पूरी होती भी नहीं दिख रही है। \n जड़ गलन रोग का है प्रभाव\n फसल पर जड़ गलन रोग का प्रभाव देखा जा रहा है जो मौसम में तापमान अचानक गिरने व बढ़ने कारण पैदा होता है। उक्त रोग रेतीली भूमि में च्यादा देखा जाता है। इसके लिए किसान 13045 पोटाशियम नाइट्रेट एक किलो प्रति एकड़ का छिड़काव करें जिससे पौधे को तुरंत खुराक मिलेगी। दूसरा हल्के पानी के साथ 20 किलो यूरिया शाम के समय डालें तथा किसान अंधाधुंध अन्य रसायनों के छिड़काव न करे। \n -कृष्ण जागडा, खंड कृषि अधिकारी, ओढा \n \n"}